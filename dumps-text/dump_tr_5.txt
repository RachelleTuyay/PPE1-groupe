   [tkd-symbol.png]

TÜRK KARDİYOLOJİ DERNEĞİ

TÜRK KARDİYOLOJİ DERNEĞİ

Kalp Yetersizliği Çalışma Grubu

Kalp Yetersizliği Çalışma Grubu

   (BUTTON)
     * Ana Sayfa
     * Yönetim Kurulu
     * Üyeler
     * Toplantılar
     * Bağlantılar
     * İletişim
     __________________________________________________________________

Toplum İçin Bilgiler

     * KALP YETERSİZLİĞİ NEDİR?
     * KALP YETERSİZLİĞİNDE GÖRÜLEN YAKINMALAR
     * KALP YETERSİZLİĞİNDE TANI
     * KALP YETERSİZLİĞİNDE TEDAVİ
     * KALP YETERSİZLİĞİ TABLOSUNU KÖTÜLEŞTİREN NEDENLER
     * KALP YETERSİZLİĞİNİN SEYRİ
     * KALP YETERSİZLİĞİ İLE BERABER BULUNAN DİĞER HASTALIKLARI KONTROL
       ALTINDA TUTMAK
     * KALP YETERSİZLİĞİNDE OPERASYON VE GİRİŞİMLER
     * KALP TRANSPLANTASYONU (KALP NAKLİ)
     * KALICI KALP PİLİ VE ŞOKLAMA CİHAZLARI

     * KALP YETERSİZLİĞİ NEDİR?

   Kalp yetersizliği, kalp perfomansının azalması sonucu, kalbin doku ve
   organlara gerekli ve yeterli kanı gönderememesi sonucu ortaya çıkan
   klinik bir tablodur.
   Sıklıkla kalp damar hastalığı, kalp krizi, yüksek tansiyon
   (hipertansiyon), kalp kapak hastalığı gibi kalp performansını bozan ya
   da kalbin iş yükünü arttıran durumlar sonucu gelişir. Kalp yetersizliği
   genellikle ileri safhada saptanır. Konjestif kalp yetersizliği denen
   durumda akciğerlere, ayaklara, bacaklara ve bazı vakalarda karaciğer ve
   karın boşluğuna sıvı sızması (ödem) ortaya çıkar.
   Kalp yetersizliği herhangi bir yaşta gelişebilir, ancak ilerleyen yaşla
   birlikte görülme sıklığı artar. Toplumda, <65 yaş kişilerde görülme
   sıklığı %1 iken, 75-84 yaş arasında görülme sıklığı %7’ye, >85 yaşta
   ise %15’e kadar çıkmaktadır. 65 yaş üstü kişilerde en sık hastaneye
   yatış nedenidir.
     * Normal kalp nasıl çalışır?

   Kalp eşzamanlı kasılan iki odacıktan oluşur. Ayrıca kalbe dönen kanı bu
   odacıklara yönlendiren 2 küçük odacık daha vardır. Böylece kalp 2
   boşluk sağ tarafta, 2 boşluk sol tarafta olmak üzere 4 boşluktan
   oluşmaktadır. Kalbin üst kısmındaki küçük odacıklara “kulakçık
   (atriyum)”, alt kısmındaki büyük odacıklara “karıncık (ventrikül)” adı
   verilir. Temelde kalbin pompa gücünü sağlayan boşluklar ventriküller
   olup, ventriküller arasında da pompa gücünün büyük bölümü sol ventrikül
   tarafından gerçekleştirilir. Her ventrikülde kanın geri kaçışını
   önlemek üzere giriş ve çıkış kısmında birer kapakçık bulunur. Kalpteki
   odacıkların duvarları özel kalp kasından oluşmaktadır. Atriyum ve
   ventriküller eşzamanlı ve ardısıra kasılarak uyumlu çalışırlar. Her
   kalp atımının başında, kalbin kasılması için özelleşmiş bir odaktan
   çıkarılan elektriksel sinyal tüm kalbe yayılarak kalp kasının
   kasılmasını sağlar. Önce atriyumlar kasılarak açık olan
   kapakçıklarından ventriküle doğru kanı iter. Daha sonra elektriksel
   uyarı ventrikül kasına doğru ilerlediğinde, ventriküllerin kasılmasını
   sağlayarak kanı kalpten akciğer ve tüm vücuda doğru atar. Ventriküller
   kasılırken atriyumlar gevşeyerek kanla dolar ve sonraki atımın
   başlamasına olanak sağlar.
     * Kalp yetersizliği nasıl gelişir?

   Kalp yetersizliği, kalbin kendine gelen kanı akciğerler ve tüm vücuda
   pompalamada yetersiz kalmasından kaynaklanır. Pompa fonksiyonundaki
   yetersizlik, kalp kasının kasılmasındaki performans azalmasından veya
   kalp kasının gevşemesindeki anormalliklerden kaynaklanabilir. Kalp
   kasılma gücünde azalma varsa genellikle kalp kası gevşeme anormalliği
   de buna eşlik eder. Ancak tek başına kalp kası gevşeme anormalliği,
   özellikle yaşlı, hipertansif, diyabetik, kadın olgular başta olmak
   üzere, kalp yetersizliğine neden olabilir.
   Kalp yetersizliği pek çok nedene bağlı olarak ortaya çıkabilir. Kalp
   damar hastalığı ve geçirilmiş kalp krizi, kalp yetersizliği bulunan
   olguların 2/3’ünde kalp yetersizliği nedeni olarak karşımıza
   çıkmaktadır. Toplumda en sık görülen hastalıkların başında yer alan
   hipertansiyon kalp duvarında kalınlaşma ve kalp kasında gevşeme
   anormalliğine neden olarak kalp yetersizliğine neden olabilir. Kalp
   kapak hastalıkları, kalp ritm bozuklukları, kalp kası enfeksiyonları,
   doğuştan kalp hastalıkları ve kalıtımsal geçen kalp kası hastalıkları
   diğer kalp yetersizliği nedenleri arasında yer alır.
   Kalp, kasılma gücünün bir bölümünü kaybettiyse ve yeterince
   kasılamıyorsa, organ ve dokuların ihtiyaç duyduğu miktarda kanı
   pompalamada yetersiz kalır. Kalp yeterince boşalamıyor ve gevşeyemiyor
   ise kalbe giren kan miktarı azalır, dolayısıyla kalpten pompalanan kan
   miktarı da azalmış olur. Doku ve organlara yeterli kan
   gönderilememesine bağlı olarak halsizlik, yorgunluk, efor kapasitesinde
   azalma ve kalbin kendine gelen kanı çevirememesine bağlı olarak da
   akciğerler ve vücutta sıvı birikimi sonucu nefes darlığı,
   bacaklarda/karında/vücutta şişme gibi yakınmalar ortaya çıkar.
     * Kalp yetersizliğinde oluşan değişiklikler nelerdir?

   Kalp yetersizliğinde, bir taraftan kalp doku ve organlara gerektiği
   kadar kanı sağlamaya çabalarken, doku ve organlar da kalp yetersizliği
   durumuna uyum sağlamaya çalışır. Bu durum kalp ile doku ve organların
   kalp yetersizliğine adaptasyonu olarak bilinir.
   Sözkonusu adaptasyon için kalp daha fazla kanı pompalamak için
   dakikadaki atım sayısını arttırır (taşikardi). Daha fazla miktarda kan
   hacmini alıp pompalamak için kendi boyutunu artırır ve kalp
   boşluklarında genişleme bir başka deyişle kalp büyümesi ortaya çıkar
   (dilatasyon). Performansını arttırmak, daha iyi pompa gücü sağlamak
   için kalp duvarları kalınlaşır (hipertrofi). Vücuttaki birçok hormonal
   mekanizmaların devreye girmesiyle dolaşan kan miktarı arttırılarak
   hayati organlara yönlendirilmeye çalışılır. Ancak zamanla adaptasyon
   mekanizmaları yetersiz kalmaya başlar ve ileri dönemde sözkonusu
   adaptasyon mekanizmaları yarardan çok zararlı süreçleri başlatır. Kalp
   yetersizliği tablosu daha da kötüye gider.
     * Akut ve kronik kalp yetersizliği nedir?

   Kalp yetersizliğinde yakınmaların ortaya çıkışı, süresi, ciddiyeti her
   hastada farklıdır. Kalp yetersizliğinin, kronik kalp yetersizliği ve
   akut kalp yetersizliği olmak üzere iki farklı klinik tipi vardır.
   Kronik kalp yetersizliği, yakınmaların yavaş geliştiği ve zamanla
   kötüleştiği klinik tablodur. Akut kalp yetersizliği ise yakınmaların
   aniden geliştiği ve ciddi nefes darlığı ile seyreden ağır bir klinik
   tablodur. Kronik kalp yetersizliği bulunan olgularda zaman zaman akut
   kalp yetersizliği tablosu gelişebilmektedir.
     * KALP YETERSİZLİĞİNDE GÖRÜLEN YAKINMALAR

   Kalp yetersizliğine bağlı ortaya çıkan yakınmalar, mevcut kalp
   yetersizliğinin tipine ve kişiden kişiye değişebilir. Dolayısıyla
   tanımlanan yakınmaların büyük bölümü veya sadece çok az bir kısmı,
   farklı düzeylerde görülebilir.
   Erken evrede kalpte yetersizliğe ilişkin değişiklikler olmasına karşın
   herhangi yakınma olmayabilir.  Ancak kalp yetersizliği ilerledikçe
   yakınma ve belirtiler ortaya çıkmaya başlar ve giderek daha belirgin
   duruma gelir.
   Kalp yetersizliğine ilişkin yakınmalar, doku ve organlarda sıvı
   birikmesi ile kalbin kan atım hacminde azalmaya bağlı olarak ortaya
   çıkar. Doku ve organlarda sıvı birikmesine bağlı sıklıkla ortaya çıkan
   yakınmalar; nefes darlığı, öksürük/hırıltı, kilo artışı, gece uykudan
   nefes darlığı ile uyanma, bacaklarda şişme, karında şişkinlik, karın
   ağrısı, iştahsızlık, bulantıdır. Kalbin kan atım hacminde azalmaya
   bağlı ortaya çıkan yakınmalar ise çarpıntı, halsizlik, yorgunluk, efor
   kapasitesinde azalma, ellerde-ayaklarda soğukluk, idrar miktarında
   azalma, solukluk şeklinde sıralanabilir. Yakınmaların giderek
   kötüleşmesi ya da olmayan yakınma ve bulguların ortaya çıkması
   durumunda gecikmeden doktora başvurulması gerekir.
     * Nefes Darlığı

   Nefes darlığı, kalp yetersizliğinde en sık görülen en önemli
   yakınmadır. Hemen hemen kalp yetersizlikli olguların tamamına yakınında
   gözlenir. Önceleri ağır eforu (örn. merdiven çıkma) takiben ortaya
   çıkar. Hastalık ilerledikçe daha hafif eforlarda (örn. düz yolda
   yürümekle) hastayı durup dinlenmek ihtiyacında bırakır. Tedavi almayan
   olgularda hastalığın daha da ilerlemesi ile çok hafif eforlarda (örn.
   ev içindeki rutin aktiviteler sırasında) bile hissedilmeye başlar.
   Solunumunuzu takip ederek hastalık seyrindeki değişiklikten haberdar
   olabilirsiniz. Örneğin, solunum sıkıntısının gece yatınca arttığı fark
   edilebilir. Daha rahat solunum amacıyla, gövdeyi yukarıda tutmak için
   daha fazla yastığa ihtiyaç duyulabilir. Sık sık uykudan uyandıran ve
   bir süre oturur pozisyona geçme ihtiyacında bırakan nefes darlığı
   yakınması ortaya çıkabilir. Nefes darlığına bağlı uykudan uyanma ciddi
   bir durumdur. Solunum sıkıntısının sebebi, vücuttan kalbe geri dönen
   kanın akciğerlerde birikerek kalbe, oradan da vücuda pompalanmasında
   yetersizliğe bağlıdır. Sonuçta, konjesyon olarak da ifade edilen
   akciğerlere sıvı sızması oluşur. Eğer nefes darlığı ve fiziksel
   aktivite kısıtlaması yeni ortaya çıkmışsa veya sürekli artıyorsa,
   doktorunuza veya hemşirenize danışmalısınız.
     * Çarpıntı

   Kalp yetersizliğinin belirtisi olarak çarpıntı, düzenli vurular veya
   düzensiz vurular şeklinde hissedilebilir. İstirahatte nabızdan bakılan
   kalp atım sayısı dakikada 90-100 üzerine çıkmışsa çarpıntı yakınmanızın
   doğru olduğunu düşünebilirsiniz. Bu durum kalp yetersizliği tablosunun
   kötüleşmeye başladığını gösteriyor olabilir.
   Çarpıntı, kalbin zayıflamış pompalama kabiliyetindeki açığını kapatmak
   için oluşan düzenli atımlar şeklinde hızlanmasına veya düzensiz ve
   hızlanmış kalp atımları ile ritm bozukluğu gelişmesine bağlı olabilir.
   Çarpıntı ani gelişen düzensiz kalp atımları (atriyal fibrilasyon)
   şeklindeyse, kalp yetersizliği tedavisinde kullanılan ilaçların yeniden
   düzenlenmesi ve böylece çarpıntının kontrolü için vakit kaybetmeden
   doktorunuza başvurmanız gerekir. Bu tip ritm bozukluklarına bağlı
   çarpıntılar nefes darlığında artışla beraber klinik tabloda kötüleşmeye
   neden olabilir, ancak tedavi edilebilir bir durumdur.
     * Çabuk Yorulma

   Kalp yetersizliği olanlarda başlangıçta ağır aktiviteler sırasında
   (koşma, merdiven çıkma vb.) hastalık ilerledikçe daha hafif aktiviteler
   (düz yolda yürüme vb.) ve daha ileri evrede ev içinde günlük
   aktiviteler sırasında ( bulaşık yıkama, banyo yapma, ev temizliği,
   giyinme-soyunma vb) ortaya çıkan çabuk yorulma ve bitkin düşme
   yakınmaları görülür.
   Yorgunluk ve bitkinlik, kalbin azalmış pompalama yeteneğine bağlı kas
   ve dokulara gereğinden az kan ulaşması sonucu oluşur. Bitkinlik,
   vücuttan artık maddelerin temizlenmesi gerektiği hızda
   temizlenememesine bağlı da oluşabilir. Aynı zamanda kalp yetersizliği
   tedavisinde kullanılan ilaçların yan etkileri sonucu da söz konusu
   yakınmalar ortaya çıkabilmektedir. Aşırı yorgunluk, aynı zamanda anemi
   (kansızlık), guvatr, araya giren enfeksiyonlar, böbrek fonksiyon
   bozukluklarına bağlı olarak da gelişebilir.
   Kalp yetersizlikli hastalara, efor kapasitesini korumak ya da
   arttırmak, çabuk yorulmanın önüne geçmek için belirli düzeyde ve
   doktorun önerdiği şekilde günlük egzersizlerin yapılması
   önerilmektedir.
     * Ayak veya Bacak Şişliği

   Ayak ve bacak şişliği, vücutta sıvı birikmesi sonucu gelişir. Bu kalp
   yetersizliğinin kötüleştiğine ilişkin belirti olabilir. Ayaklarda
   şişlik oluştukça, günlük giyilen ayakkabılar daha dar gelmeye başlar.
   Bacaklarda oluşan şişlik parmakla basılınca bir süre için iz bırakır.
   Yer çekiminin etkisiyle, günün ilerleyen saatlerinde ayak ve
   bacaklardaki şişlik artar. Uzanma veya dinlenme sonrası genellikle
   şişlik azalır. Ayak ve bacaklardaki şişlik artıyor veya kötüleşiyorsa
   doktorunuzla iletişime geçmeniz gerekir. İdrar söktürücü ilaç
   tedavisinin ayarlanması sorunun giderilmesi için yeterli olabilir.
     * Karında Şişlik veya Ağrı

   Karnın üst bölgesinde (mide bölgesi) ağrı veya şişkinlik, vücutta sıvı
   toplanmasına bağlı olarak gelişebilir ve kalp yetersizliğinin
   ilerlemesinin belirtisi olabilir. Sözkonusu yakınma ve bulguların
   sebebi akciğer, karaciğer veya bağırsaklarda sıvı göllenmesine
   bağlıdır. Özellikle kilo artışıyla beraber ise, doktorunuz önerdiği
   şekilde idrar söktürücü tedavinizi kullanmaya özen gösterin,
   diyetinizdeki tuz ve su alımını kısıtlayın. Gerileme yoksa yardım için
   doktorunuzla iletişim kurun.
     * Hızlı Kilo Alımı

   Kalp yetersizliği bulunan hastalarda vücut ağırlığında hızlı değişimler
   olabilir. Eğer kalp yetersizliği sıvı birikmesine neden oluyorsa hızlı
   bir kilo artışı söz konusu olabilir.
   Günlük sabah idrarından sonra bakılan kilo takibi önemlidir. Eğer
   birkaç gün içinde 2 kilodan fazla kilo artışı varsa doktorunuza veya
   hemşirenize haber vermelisiniz. Kilo artışını saptadıysanız, kilo alış
   şekline bakıp yaşam biçiminizi gözden geçirin. Sıvı birikmesine bağlı
   kilo artışı, yüksek kalorili diyetle ortaya çıkan kilo artışına göre
   farklılık gösterir. Yüksek kalorili diyete bağlı kilo artışları daha
   uzun sürede ve yavaş yavaş kilo alımı şeklinde gerçekleşir. Kilo
   artışının neye bağlı olduğu anlaşılmıyorsa, doktorunuzla veya
   hemşirenizle haberleşin.
     * Öksürük

   Kalp yetersizliğine bağlı inatçı öksürük ve hırıltı görülebilir.
   Hırıltı, astımlı hastalardakine benzer olsa da, kalp yetersizliğinde
   sebep farklıdır. Özellikle gece uyuduktan bir süre sonra başlayan ve
   hastayı uyandıran öksürük kalp yetersizliğinde nefes darlığı eşdeğeri
   kabul edilir. Kalp yetersizliği olan kişiler, bazen, öksürükle beraber
   hafifçe kanla boyanmış sümüksü, kalın balgam çıkarabilirler. Bu durum
   genellikle kalp yetersizliğinde yatkınlığın fazla olduğu akciğer
   enfeksiyonlarıyla birlikte görülür (Pnömoni/Zatürre).
   Öksürük ve hırıltı akciğerlerde sıvı birikmesi veya göllenmesi sonucu
   olur. Öksürük veya hırıltının solunumunuzu zorlaştıracak şekilde
   kötüleştiğini fark ettiyseniz, doktorunuza haber verin. Çünkü kalp
   yetersizliğiniz ilerlemiş olabilir. Ayrıca kuru ve inatçı öksürük kalp
   yetersizliğinde kullanılan bazı ilaçların yan etkisine bağlı olarak da
   ortaya çıkabilir.
     * Baş Dönmesi,  Dikkat Kaybı, Bayılma, Sersemlik

   Kalp yetersizliği olanlarda baygınlık hissi, sersemlik ve baş dönmesi
   gibi şikâyetler, beyine giden azalmış kan akımına bağlıdır. Bayılma ani
   bilinç kaybıdır ve beyine kan akımının ciddi şekilde azaldığı anlamına
   gelir.
   Kalp hızı (çok yavaşlarsa veya çok hızlanırsa) ve kalp ritmindeki
   anormallikler (ritm bozukluğu gelişmesi), kalp yetersizliğini
   ağırlaştıran durumların araya girmesi sonucu kalp kan atım hacminde
   belirgin azalmanın söz konusu olduğu durumlar, kullanılan ilaçlara
   bağlı tansiyon düşmesi oluştuğu durumlarda kalp yeterli kanı
   pompalayamadığında beyine giden kan akımı azalabilir. Özellikle, ani
   ayağa kalktıktan sonra gelişen baş dönmesi, kalp yetersizliği
   hastalarında görülebilen bir durumdur. Bu durum ayağa kalktıktan sonra
   hızlı ama geçici tansiyon düşmesine bağlı olarak görülür ve “postural
   hipotansiyon” olarak adlandırılır. Halsizlik ve sersemlik, kalp
   yetersizliğine yönelik verilen ilaçların yan etkilerine bağlı olarak da
   gelişebilir. İdrar söktürücüler ve kalp yetersizliği tedavisinde
   kullanılan diğer ilaçlar tansiyonu düşürebilir.
     * Göğüs Ağrısı

   Kalp yetersizliği bulunan olguların 2/3’üne kalp damar hastalığı eşlik
   ettiğinden, kalp damar hastalığına bağlı göğüs ağrısı sık karşılaşılan
   yakınmalar arasında bulunur. Bu tip olgularda göğüs ağrısı genellikle
   göğüs üzerinde hissedilmekle birlikte alt çene ile göbek arasında
   herhangi bir bölgede de hissedilebilir. Rahatsızlık basınç hissi, gaz
   veya yanma ya da ağrı hissi şeklinde olabilir. Çoğunlukla efor sonrası
   görülse de istirahat sırasında da ortaya çıkabilir ve istirahat göğüs
   ağrısı daha ciddi bir durumu (örn kalp krizi tehdidi veya kalp krizi)
   ifade edebilir. Genellikle 3-10 dakika sürüp dinlenmekle geçer. Ancak
   daha uzun süre devam ediyorsa acilen en yakın hastaneye başvurulması
   gerekir. Göğüs ağrısı, kalp krizinin göstergesi olabileceğinden ciddiye
   alınmalıdır.
     * İştah Kaybı/Bulantı

   Kalp yetersizliğinde iştah kaybı veya bulantı yakınmaları bulunabilir.
   Bazı hastalarda çok az yemelerine rağmen, çabuk doyma veya midede
   şişkinlik hissi görülebilir. Bu yakınmalara karın ağrısı ve karında
   gerginlik hissi eşlik edebilir. Söz konusu belirtiler, genellikle
   karaciğer ve bağırsaklarda sıvı birikmesi sonucu karaciğerde büyüme ve
   bağırsaklarda ödeme bağlı olarak ortaya çıkar. Giderek artan iştah
   kaybına bulantının eşlik etmesi, özellikle sağ üst karın ağrısı ve
   şişkinlik ile beraber gelişiyorsa kalp yetersizliği tablosunda
   kötüleşmenin belirtisi olabilir. İştahsızlık ve bulantı aynı zamanda
   kullanılan ilaçların (digoksin toksisitesi) yan etkisine bağlı da
   gelişebilir.
     * Yakınmalar- Özet

   Aşağıdaki durumlardan herhangi biri mevcutsa bir doktora danışmanız
   önerilmektedir.
   Nefes darlığı
     * Basit aktiviteler veya merdiven çıkmakla nefes darlığı
     * İstirahatte veya düz yatarken gelişen nefes darlığı
     * Gece uykudan nefes darlığı ile uyanma
     * Uyuyabilmek için yastık sayısını artırma ihtiyacı duyma

   Halsizlik- yorgunluk
     * Çabuk yorulma
     * Ayaklarda, ayak bileğinde veya bacaklarda şişme (ödem)
     * Genel yorgunluk hali

   Öksürük
     * Sık sık öksürme
     * Kanla boyanmış, sümüksü kalın balgam çıkarma

     * KALP YETERSİZLİĞİNDE TANI

   Kalp yetersizliği tanısı sadece bir hekim tarafından konulabilir.
   Klinik hikayeniz ve yakınmalarınız ışığında yapılacak bir muayene
   sonucu kalp yetersizliği olasılığınız ortaya konacaktır. Doktorlar
   tanıyı doğrulamak için genellikle bir takım testler isterler. Bu
   testlerin çoğu basit ve acısızdır. Bu testlerden en sık kullanılanı
   ekokardiyogram’’ (kalp ultrasonu)’’dır. Kalbin ekokardiyografik
   incelemesi ile kalp boşlukları, kalp duvarları ve kalp kapakları
   hakkında bilgi edinilebilir ve kalbin pompalama gücü doğrudan
   ölçülebilir.
     * KALP YETERSİZLİĞİNDE TEDAVİ

   Kalp yetersizliği tedavisinde erken tanı ve tedavi oldukça önemlidir.
   Günümüzde hekim-hasta işbirliği ile pek çok kalp yetersizliği hastası
   normal günlük yaşamlarını devam ettirebilmektedir. Eğer kalp
   yetersizliği tanısı almışsanız hekiminiz tarafından size bir takım
   ilaçlar başlanacak ve yaşam tarzınızı hastalığınızın gerektirdiği
   şekilde değiştirmeniz önerilecektir.
     * Kalp Yetersizliği Hastasının Yaşam Tarzı Değişiklikleri

   Kalp yetersizliği kronik hastalıktır ve ömür boyu tedavi gerektirir.
   Kalp yetersizliği hastasının, doktorun verdiği ilaçları düzenli
   kullanmanın yanı sıra tedaviden en fazla yararı görmesi, klinik tabloda
   ortaya çıkabilecek kötüleşmelerin önüne geçilmesi ve hastalığın
   ilerlemesine engel olunması için aşağıda sıralanan yaşam biçimi
   değişikliklerine uyum sağlaması gerekmektedir.
   1. Sağlıklı vücut ağırlığını sürdürmek
   Kalp yetersizliği hastasının yakınma ve bulgularının kontrol altında
   bulunduğu dönemde, doktor tarafından belirlenmiş vücut ağırlığı
   düzeyini koruması önemlidir. Vücut ağırlığında kısa ve uzun dönemde
   meydana gelen değişmeler hastalığın seyri sırasında oluşabilecek
   kötüleşmelerin habercisi olabilir. Bu nedenle hastalığın kontrol
   altında olduğu dönemdeki vücut ağırlığı korunmalı, özellikle kısa süre
   içinde oluşacak değişiklikler doktora bildirilmelidir.
   Kilo kaybı
   Kısa süre içinde fazla kilo kaybetmek önemli olabilir. Özellikle idrar
   söktürücü ilaç dozunda bilinçli ya da bilinçsiz yapılan artışlar, idrar
   söktürücü ilacın değişimi, kullanılan idrar söktürücü ilaca ilave
   edilen ikinci bir idrar söktürücü ilaç kullanımı kısa dönemde kilo
   kaybına yol açabilir. İleri evre kalp yetersizliği bulunan olgularda
   aylar içinde kas erimesine bağlı zayıflama ve kilo kaybı ortaya
   çıkabilir. Vücudun sıvı tutması halinde vücut ağırlığı sabit
   seyredebilir ve kas erimesi fark edilmeyebilir. Kilo kaybı beslenme
   bozukluğu ve alınan kalori azlığına bağlı da olabileceğinden
   karbonhidrat, protein ve yağ oranları diyetisyen tarafından belirlenmiş
   bir diyetin dikkatlice uygulanması, az fakat sık aralıklarla yeme
   alışkanlığının yerleştirilmesi önerilmektedir. Beklenmedik kilo
   kayıplarından her zaman doktorunuz haberdar edilmelidir.
   Kilo artışı
   Ani kilo artışı, vücutta sıvı tutulmasına, idrar söktürücü ilaç
   alımının kesilmesi ya da düzensiz kullanımına veya diyette alınan tuz
   miktarının artmasına bağlı olabilir. Sıvı tutulmasına bağlı kilo artışı
   vücut toplam sıvı miktarının artışı anlamına gelir. Dolaşan kandaki
   fazla sıvıyı pompalamak zorunda kalan kalbin iş yükü artar ve kalp daha
   fazla enerji harcayarak pompa görevini yerine getirmek zorunda kalır.
   Vücutta su tutuluyorsa genellikle birkaç gün içinde hızlı kilo artışı
   ortaya çıkar. Bu durum yakın bir zamanda kalp yetersizliği tablosunun
   kötüleşeceğine işaret eder.
   Fazla yemeye bağlı kilo alımı uzun süre içinde vücut yağlanmasına bağlı
   kilo artışına neden olur. Bu durum da kalp için ekstra yük oluşturur ve
   kalbin günlük aktivitelerin yapılabilmesi için daha fazla çalışması
   anlamına gelir. Eğer aşırı kalori tüketiliyorsa, genellikle yavaş kilo
   alımı söz konusu olur. Ancak bu tür kilo alımı da kalp yetersizliğine
   bağlı yakınmaları arttırabilir ve hastalığın ağırlaşmasına neden
   olabilir.
   Vücut ağırlığını takip etme
   Kalp yetersizliği bulunan hastaların, mümkünse her gün aynı saatte
   (sabah tuvalete gittikten sonra) aynı tartı ile vücut kilosunu ölçerek
   kaydetmeleri ve birkaç gün içinde oluşabilecek ani kilo artışlarını
   doktora bildirmeleri önerilmektedir. Gerekiyorsa idrar söktürücü ilaç
   dozunun ve tuzsuz diyet rejimlerinin yeniden ayarlanması, sonradan
   oluşabilecek kötüleşmeleri önleyecektir.
   2. Tuz tüketiminin kısıtlanması
   Tuz alımının kısıtlanması kalp yetersizliği olan hastalar için en
   önemli yaşam tarzı değişikliklerinden birini oluşturur. Normalde
   vücudun belirli bir miktarda günlük tuz ihtiyacı vardır. Ancak alınması
   gerekli günlük tuz miktarı çok azdır. Günlük tüketilen doğal yiyecekler
   az miktarda da olsa tuz içerir ve yiyeceklerde hiç tuz kullanılmasa da
   doğal yiyeceklerden vücudun günlük tuz ihtiyacı karşılanır. Bir başka
   ifade ile yiyeceklere eklenen tuz hemen sadece damak tadı içindir.
   Kalp yetersizliğinde, günlük yaşamda normal kabul edilen miktarlarda
   bile tuz tüketimi vücutta su tutulmasına neden olur. Bu fazla sıvı
   ayaklar, bacaklar veya karında şişmeye ve vücut ağırlığında artışa
   sebep olur. Ayrıca akciğerlerde sıvı toplanmasına yol açarak nefes
   darlığına sebep olabilir. Tuz aynı zamanda susama duyusunu arttırarak
   daha fazla su içilmesine yol açar, bu da vücut sıvı miktarı artışına
   katkıda bulunur.
   Kalp yetersizliği hastasının günlük tuz tüketimi 2-3 gramı (2 silme çay
   kaşığı) geçmemelidir. Günlük diyet meyve ve sebzeden zengin (mümkün
   olduğunca taze), hayvansal yağlardan uzak işlenmemiş yiyecekler, düşük
   yağ içerikli günlük yiyecekler, çoklu doymamış yağlar (zeytin yağı
   gibi), kuru baklagil, balık ve tavuk içermelidir. Yemeklere tat katmak
   için tuz yerine ot, baharat veya meyve suları (limon/ıhlamur)
   katılabilir. Sofrada ve mutfakta tuzluk bulundurmamak tuz alımını
   azaltacaktır.
   Hazır yemekler, konservelenmiş sebzeler, tuzlu peynir, işlenmiş et
   (sucuk, salam, sosis, jambon), paketlenmiş hububat, ekmek, işlenmiş
   domates (ketçap, domates suyu) ve sos (soya sosu) gibi tuzdan zengin
   yiyeceklerden kaçınmak gerekir. Satın alınan gıdalardaki gizli tuz
   miktarını görmek için her zaman etiketi kontrol etmek yerinde
   olacaktır.
   Sıvı birikmesine ait herhangi bir belirti olmasa da veya idrar
   söktürücü ilaç kullanılıyor olsa da tuz alımını kısıtlamakla hasta
   kendini daha rahat hissedecektir. Ayrıca tuz kısıtlaması ilaç
   tedavisine alınan yanıtı kolaylaştırır. Tuzdan fakir diyetin kalp
   hastalığının oluşumunu önlemede de önemli rolü olduğu gösterilmiştir,
   dolayısıyla aile üyeleri ve yakın çevredeki bireylerde genel sağlık
   açısından tuz kısıtlamasından yarar göreceklerdir. Tuz kısıtlaması
   konusundaki bazı pratik öneriler şu şekilde sıralanabilir.
   - Yemeklerinizi hazırlarken tuz eklemeyin
   - Masadan tuzluğu uzaklaştırın
   - Yemeklerinizi tuz içermeyen ot veya baharatlar ile tatlandırın
   - Tercih ettiğiniz yemeklerin tuzsuz biçimlerine alışmaya çalışın
   - Doğal olarak tuz içeriği düşük olan gıdaları tercih edin (taze meyve,
   sebze, balık’da                                              tuz
   içeriği düşüktür)
   - Satın aldığınız yiyeceklerin etiketlerini okumayı alışkanlık haline
   getirin
   3. Sıvı alımının kontrolü
   Tek başına tuz alımı fazlalığı vücutta sıvı tutulumuna neden
   olabileceği gibi tek başına alınan sıvı miktarının fazla olması da
   vücut sıvı miktarını arttırıp kalp yetersizliği tablosunu
   kötüleştirebilir. Fazla vücut sıvısının atılabilmesi için kullanılan
   idrar söktürücüler doktor önerisi ve kontrolünde kullanılır. Fazla sıvı
   tüketimi ile atılan sıvıların yeniden vücutta birikmesine engel
   olunması için günlük alınması gereken sıvı miktarını geçmemeye özen
   gösterilmelidir. Çoğu kalp yetersizlikli olgu için bu miktar günde
   1.5-2 litre arasında değişir. Söz konusu miktar su, meyve suyu, çay,
   kahve, süt, ayran, çorba gibi tüm sıvı gıdaları içermektedir.
     * Alkol alımının kısıtlanması

   Alkol alımı hem kısa dönem hem de uzun dönem kullanımıyla kalp
   yetersizliğini kötü yönde etkiler. Az miktarda alkol tüketiminin
   koroner arter hastalığını önlemede yararlı olduğu söylense de, kalp
   yetersizliği durumunda aşırı alkol tüketimi kısa dönemde kalp atım
   sayısı ve kan basıncını arttırarak ve uzun dönem kullanımında kalp
   performasının daha da azalmasına yol açarak zararlı olur. Alkolün
   günlük 1-2 kadehten fazla tüketilmemesi önerilir. Eğer kalp
   yetersizliğine bağlı ciddi belirtiler varsa alkol alımı tamamen
   kesilmelidir.
   5. Diyette potasyum alımının düzenlenmesi
   Potasyum vücut fonksiyonları için alınması gerekli olan önemli bir
   mineraldir. Günlük önerilen miktar normal diyetle zaten alınmaktadır.
   Ancak kalp yetersizliği için idrar söktürücü ilaç kullanılıyorsa, idrar
   söktürücü ilacın tipine bağlı olarak idrarla potasyum kaybı olabileceği
   gibi potasyum tutan idrar söktürücü ilaçlarla vücutta potasyum tutulumu
   da olabilmektedir. Potasyum kaybettiren idrar söktürücü ilaç kullanan
   olguların potasyumdan zengin gıdaları tüketmeleri tavsiye edilebilir.
   Muz, portakal, kuru erik, kayısı, soya, kavun, brokoli, ıspanak,
   domates ve patates potasyum içeriği zengin besinlerdir. Tuzdan zengin
   gıdalar tüketilince vücuttaki sodyum oranı artar ve sonuçta bu durum
   potasyum kaybına da yol açabilir. Bu nedenle tuzdan fakir diyete de
   uymak önem arzeder. Potasyum tutucu idrar söktürücü ilaçlarla beraber
   kalp yetersizliğinde kullanılan bazı ilaçlar kan potasyum düzeyini
   arttırabilir. Bu durumda potasyumdan zengin besinlerin alımını azaltmak
   ve ilaç rejiminin doktor tarafından yeniden ayarlanması gerekir.
   6. Yağ ve kolesterol alımının azaltılması
   Yağlı yiyecekleri fazla tüketme sonucu kanda yağ ve kolesterol miktarı
   artabilir. Yüksek kolesterol düzeyi, kalp yetersizliğine yol açan
   koroner arter hastalığı ve kalp krizi ile ilişkilidir. Ayrıca yağlı
   yiyecekler yüksek kalorilidir ve kilo artışına yol açabilir. Diyette
   meyve ve sebze, balık, yağsız et, et yerine geçen gıdalar (örneğin
   soya) ve doymamış yağ içeren gıdalara ağırlık verilmelidir. Hazır
   gıdaların etiketleri okunarak kolesterol içeriği ve miktarını öğrenmek
   alışkanlık haline getirilmelidir. Yağlı süt ürünleri ve kırmızı et gibi
   doymuş yağ oranı yüksek gıdalardan kaçınılmalıdır. Yumurta sarısı ve
   hayvansal gıda tüketimini kesmek genellikle kolesterol seviyesinin
   düşmesine yardımcı olur.
   7. Diyabetik diyet
   Kalp yetersizliği olanların üçte birinde diyet, ilaç veya insulinle
   kontrol edilebilen diyabetin (şeker hastalığı) bir şekli görülebilir.
   Kalp yetersizliğinde kan şekeri düzeyini normal veya normale yakın
   sınırlarda sürdürmek şeker hastaları için önemlidir. Yüksek kan şekeri
   seviyesinin kalp fonksiyonuna direkt ve dolaylı yollardan zararlı
   etkileri vardır. Aynı zamanda diyabetik olgularda sıklıkla görülebilen
   enfeksiyonlar ve böbrek fonksiyon bozukluğu kalp yetersizliği tablosunu
   kötüleştirebilir. Diyabetik olguların kan şekerlerinin kontrol altında
   tutulması ve diyabete bağlı organ harabiyetinin önlenmesi veya
   ilerlemesinin önüne geçilmesi için mutlaka dahiliye uzmanı ya da
   endokrinolog takibinde olmaları gerekmektedir.
   8. Kalp yetersizliğinde aktivite ve egzersiz
   Kalp yetersizliği bulunan olguların, günlük aktivitelerini belirgin
   şekilde kısıtlaması, evde hareketsiz bir yaşam tarzına bağlanmaları
   istenen bir durum değildir. Araştırmalar kalp yetersizlikli olguların
   hafif düzeyde ve doktorun önerdiği biçimde yapacağı düzenli egzersiz
   aktivitelerin yaşam kalitesini arttırdığını ve kişilerin performansını
   koruduğunu göstermektedir. Günlük, belirli bir tempoda ve belirli bir
   sürede yapılan yürüyüşler yararlıdır. Daha düzenli ve sürekli egzersiz
   için kişinin beğendiği bir aktivite de seçilebilir. Yürümek başlangıç
   olarak iyi bir aktivitedir. Çok soğuk ve rüzgarlı havalarda ev içinde
   benzer aktiviteleri yapmak daha uygundur. Zaten yürüyüş yapıyorsanız
   veya fiziksel olarak kendinizi iyi hissediyorsanız, bisiklete binmeyi
   veya yüzmeyi deneyebilirsiniz. Hareketlere yavaşça başlayıp, mesafe ve
   tempo giderek arttırılabilir. Egzersiz yaptığınız sürece yanınızdaki
   birisiyle konuşabildiğinizden emin olmak iyi bir kuraldır. Eğer
   konuşamıyorsanız aşırıya kaçmış olabilirsiniz. Nefes darlığı, baş
   dönmesi, göğüs ağrısı, bulantı veya soğuk terleme hissediyorsanız
   egzersiz yapmayı durdurmalısınız. Aşırı yemek yedikten sonra veya uzun
   süre açlıktan sonra egzersiz yapmak doğru değildir. Egzersiz, hafif
   yemekten 1-2 saat sonrasına planlanmalıdır. Egzersiz öncesinde birkaç
   dakika ısınma ve sonrasında birkaç dakika soğuma aktivitelerine
   ayrılmalıdır. Isınma vücudunuzun ve kalbinizin biraz sonra yapacağınız
   egzersize alışmasını sağlar. Yaklaşık 5 dakikalık hafif germe
   egzersizleri veya hafif tempolu yürüyüş yeterlidir. Soğuma periyodu ise
   kalp hızınızın, kan basıncınızın ve adrenalin seviyenizin dereceli
   olarak azalmasına yardımcı olur. Bunun için en iyi yol yaptığınız
   egzersizin derecesini yavaş yavaş azaltmaktır. Yapılan egzersiz asla
   aniden kesilmemelidir.
   Kalp yetersizliğinde egzersizle ilgili bazı pratik öneriler şu şekilde
   sıralanabilir;
     * Hafif yemeklerden sonra egzersiz için 1-2 saat bekleyin
     * Çok soğuk ve sıcak havalarda açık havada egzersiz yapmayın
     * Egzersiz öncesi ısınma ve sonrasında soğuma periyodlarını mutlaka
       uygulayın
     * Hangi çeşit egzersizi yaparsanız yapın asla nefesinizi tutmayın
     * Kendinizi en enerjik hissettiğiniz zaman diliminde egzersiz yapın
     * Aktivite yaparken konuşabildiğinizden emin olun. Eğer konuşmakta
       zorlanıyprsanız aktivite derecenizi azaltın

   Düzenli egzersiz sizin için çok faydalı olmakla birlikte bazı
   durumlarda egzersize ara vermeniz gerekebilir. Bu durumlar;
   - İstirahatte nefes darlığınız veya normalden çok kalp yetersizliği ile
   ilişkili yakınmanız varsa
   - Ateşiniz veya herhangi bir enfeksiyonunuz varsa
   - Göğüs ağrınız varsa
   - İlaç tedavinizde çok büyük değişiklikler yapılmışsa
   9. Sigara’nın bırakılması
   Sigara dumanındaki karbon monoksit, kanın oksijen taşıma kabiliyetini
   azaltır. Böylece kalp vücuda yeterli oksijen sağlamak için daha fazla
   çalışmak zorunda kalır. Sigara içimi aynı zamanda kan damarlarında yağ
   artıklarının birikmesine katkıda bulunarak damarların daralmasına ve
   kalp damar hastalığı olanlarda da kalp krizinin ortaya çıkmasına neden
   olabilir. Sigara içildiği sırada kalp damarları da dahil olmak üzere
   tüm vücut damarlarında belirli bir düzeyde büzülme/spazm meydana gelir,
   kalp hızı artar ve kan basıncında yükselme eğilimi ortaya çıkar. Buna
   bağlı kalp yetersizliği belirtileri ağırlaşabilir. Bu nedenle sigara
   bağımlılarının sigarayı bırakması, bunun için gerekirse destek
   tedavileri alması ve sigara içilen ortamlardan, pasif sigara
   içiciliğiden uzak durması gereklidir.
   Sigarayı bırakmanın çeşitli yolları vardır. Yardım almaktan kaçınmayın
   çünkü birçok destek yöntemi bulunmaktadır. Doktorunuz önerisi
   doğrultusunda, nikotin plasterleri (yapışkanları), sakız gibi uygun
   ürünler kullanılabilir. Yemek sonraları sigara içme yerine dişler
   fırçalanabilir. Ağız tadını değiştirmek bazen yardım edebilir. Sigarayı
   bırakmaya çalıştığınız erken evrelerde kahvehane, bar ve pub gibi
   sigara içilen yerlere gitmekten kaçının. Ağız ve elleriniz için kalem
   oynama ve sakız çiğneme gibi uğraşlar bulunabilir. Aile içinde,
   özellikle sigara içen üyeleri de işin içine katmak başarı oranını
   arttıracaktır.
   10. İş hayatı
   Kalp yetersizliği tanısı almanız iş hayatınızın bittiği anlamına
   gelmez. Aslında çalışma sizi canlı tutar ve depresyondan korur. Eğer
   çok fazla yakınmanız varsa veya bu yakınmalar nedeniyle hastaneye
   yatmanız gerektiyse ilk önce çalışmak size imkansız gelebilir. Bu
   nedenle tedavinin düzenlenmesi ve kendinizi daha iyi hissedinceye kadar
   iş hayatı ile ilgili uzun vadeli kararların verilmemesi uygun
   olacaktır. Önemli olan işinizin gerektirdiği fiziksel aktivite
   derecesidir. Masabaşı işi yapıyorsanız işinizin başına dönebilirsiniz.
   Ancak fiziksel güç gerektiren bir işiniz varsa o zaman daha az fiziksel
   güç gerektiren bir işe geçmeniz uygun olacaktır. Ülkemiz şartları göz
   önüne alındığında iş değiştirmek kolay olmasa da, evde oturmak yerine
   hastalığınız ile uyumlu olabilecek bir işte tam gün veya yarı zamanlı
   çalışmak sizi hayata bağlar. Çalışamayacak kadar yakınmaları olan
   hastalar malulen emeklilik haklarını kullanabilirler.
   11. Seksüel aktivite
   Pek çok kalp yetersizliği hastası seks hayatlarının devamı konusunda
   endişelidir. Diğer başka fiziksel aktivitelerde olduğu gibi kendinizi
   kötü hissediyorsanız, nefes darlığınız belirgin ise veya göğüs ağrınız
   varsa seks yapmamalısınız. Bunun dışında seks kalbiniz için zararlı
   değildir. Ağır yemek veya alkol alımı sonrası seksten kaçınmak
   gereklidir. Bir önemli nokta da kalp yetersizliği hastasının (kalp
   yetersizliğine bağlı olarak) hastalığın kendisinden kaynaklanan bir
   takım seksüel problemlerinin olması gerçeğidir. Seks isteğinde azalma,
   iktidarsızlık gibi problemler yaşıyorsanız bunları doktorunuzla
   rahatlıkla paylaşabilirsiniz.
     * Kalp Yetersizliği Hastasının İlaç Tedavisi

   Kalp yetersizliği bulunan pek çok hasta çeşitli ilaçlar kullanmak
   zorundadır. Çoğunlukla bu ilaçlara düşük dozda başlanır ve zamanla
   dozları artırılır. Kalp yetersizliğine yönelik ilaçların reçetelendiği
   şekilde kullanılması tedaviden en iyi sonucun alınması açısından
   önemlidir. Tedavide genellikle birden fazla ilaç reçetelenir. Bu
   ilaçların verilme amacı sadece yakınmalarınızı azaltmak değil, aynı
   zamanda altta yatan hastalığı tedavi etmek ve sizin sağlığınızı uzun
   vadede iyi tutmaktır. İlaçların alım saatleri ve miktarı için bir
   çizelge oluşturulması ve saatinde kullanılan ilaçların işaretlenmesi,
   ilaç alımının unutulması veya atlanması gibi problemleri en aza
   indirmek ve ilaçlardan doğabilecek yan etkilerin hekim tarafından
   tespitini kolaylaştırması açısından önem arzeder.  Kalp ritm problemi
   veya kalp yetersizliği için cihaz (kalp pili veya şoklama cihazı)
   konulmuş olsa da ilaçların önerildiği şekilde kullanılması gerekir.
   Cihazlar genellikle ilaç tedavisiyle birlikte kullanılır. Kalp
   yetersizliğinde kullanılan belli başlı ilaç grupları şunlardır;
     * ACE inhibitörleri (anjiyotensin dönüştücü enzim engelleyicileri) ve
       ARB (anjiyotensin reseptör bloke edicileri)

   Bu ilaçlar kalp yetersizliği hastaları için oldukça faydalıdır. Yapılan
   çalışmalar ile kalp yetersizliği hastalarında yaşamı uzattığı ve
   hastaneye yatışları azalttığı kanıtlanmıştır. Ayrıca kalp yetersizliği
   ile ilişkili yakınmalarınızı azaltır ve daha aktif olabilmenize
   yardımcı olur. Yüksek kan basıncını kontrol etmek için ve kalp
   krizinden korunma için de faydalı ilaçlardır. Çoğu hastada ciddi yan
   etkiye neden olmazlar. Bazen halsizlik hissi yapabilirler. Öksürük ACE
   inhibitörleri kullanan kişilerde en sık rastlanan yan etkidir.
   Dudaklarda ve boğazda şişme oldukça nadir ancak ciddi bir yan etki
   olduğundan, böyle bir yan etki geliştiğinde doktorunuzu haberdar
   etmelisiniz.
     * Beta- blokerler

   Kalp yetersizliği hastalarında oldukça etkin olan diğer bir ilaç
   grubudur. Beta-bloker ilaçlar kalp fonksiyonlarını iyileştirir ve
   hastaların kendilerini daha iyi hissetmelerine, daha uzun yaşamalarına
   ve hastaneye daha az başvuru yapmalarına yardımcı olur. Tansiyon
   yükselmelerini kontrol eder ve kalp krizinden korur. Ayrıca kalp
   hızının düzenlenmesini sağlar. Yan etki olarak halsizlik, yorgunluk
   hissi oluşabilir. Bunlar genellikle ilaca ilk başlandığı günlerde
   belirgindir. Astımı olan hastalarda önerilmez.
     * Digoksin

   Kalp yetersizliği yakınmalarının azaltılmasında yıllardır kullanılan
   bir ilaçtır. Ancak her kalp yetersizliği hastası bu ilaca ihtiyaç
   duymaz. Bu ilacın gerekliliği hekim tarafından belirlenmelidir. Fazla
   alımı ile bulantı, kusma, görmede bozulma ve kalp ritminde bozulma
   görülebilir.
     * Diüretikler

   Vücuttaki fazla suyun atılmasını sağlarlar. Böylece nefes darlığı
   azalır ve ayak bileği, bacak, karın gibi yerlerde görülen şişmeler
   geriler. Bazen vücuttan potasyum iyonu kaybına neden olabilir. Bu
   yüzden doktorunuzun belirleyeceği aralıklarda kan testi ile potasyum
   düzeyiniz ölçülmelidir. Bazı hastalar ise potasyum tutan diüretik
   ilaçları kullanıyor olabilirler. Onlarda da aynı şekilde potasyum
   seviyelerinin kontrol edilmesi gereklidir.
     * Aldosteron antagonistleri

   Stres hormonu olan aldosteron’un engellenmesi ile iş görürler. Bir
   çalışmada bu ilaçları alan kalp yetersizliği hastalarının yaşam
   süresinin uzadığı ve hastaneye yatışlarının azaldığı gösterilmiştir.
   Hangi kalp yetersizliği hastasının bu ilacı alacağı hekim tarafından
   belirlenir. Yan etki olarak özellikle erkeklerde memede büyüme ve
   hassasiyet yapabilirler. Potasyum seviyesini yükseltebilirler, bu
   yüzden kan potasyum düzeyleri belli aralıklarla ölçülmelidir.
     * Grip Aşısı

   Kalp yetersizliği tablosunun kontrol altında kalabilmesinin
   koşullarından biri, kalp yetersizliğini kötüleştirebilecek olan
   enfeksiyonlardan korunabilmektir. Solunum sistemi enfeksiyonu riskini
   azaltmak için zatürre ve gribe karşı bağışıklık kazandıran aşılar
   özellikle kış mevsimine girmeden önce yapılabilir.
     * KALP YETERSİZLİĞİ TABLOSUNU KÖTÜLEŞTİREN NEDENLER

   Kalp yetersizliği diyet ve ilaçlarla kontrol altında bulunan olgularda,
   araya giren değişik durumlarla hastanın tablosunda kötüleşmeye neden
   olabilir. Kalp yetersizliği bulunan olgularda hastanın klinik gidişinde
   kötüleşmeye neden olan durumlar arasında; kalp damar hastalarında
   kalbin beslenmesini bozan kalp damarı tıkanma tehdidi ya da kalp krizi
   gelişimi, yeni hipertansiyon gelişmesi ya da hipertansif kişilerde kan
   basıncının kontrolsüz yüksek seyretmeye başlaması, enfeksiyonlar,
   böbrek fonksiyonlarında yeni veya ilerleyici bozulma, anemi (kansızlık)
   gelişmesi, kalp ritm bozukluklarının ortaya çıkması, tiroid bezinin az
   ya da çok çalışması (guvatr), diyabetli olgularda gelişen yeni
   sorunlar, devamlı kullanılan kalp yetersizliğine ilişkin ilaçların
   kesilmesi veya düzgün kullanılmaması, diyette alınan tuz miktarının
   arttırılması, akciğer damarlarına pıhtı atması, kalp kapak iltihabı
   gelişimi, kalp kapak hastalıklarında ilerleme olması, aşırı alkol
   alımı, kalp performansını olumsuz etkileyen ilaçların kullanılmaya
   başlanması, vücutta su ve tuz tutulumuna neden olan ilaçların
   kullanılması gibi nedenler sıralanabilir. Bu durumlar tedavi edilir
   veya ortadan kaldırılırsa kalp yetersizliği tablosunda kötüleşme
   genellikle geriler.
   Kaçınılması Gereken İlaçlar
   Bazı ilaçlar kalp yetersizliğini kötüleştirdiği için bu ilaçlardan uzak
   durulması önerilmektedir. Kalp yetersizliği hastalarının özellikle
   non-steroid anti-inflamuar ilaçları, kalsiyum kanal blokerlerini ve
   bazı anti-aritmik ilaçları kullanmaları zararlı olabilir. Non-steroid
   anti-inflamuar ilaçlar ağrı kesici olarak kullanılmaktadır. Bu grup
   ilaçlar aspirin, ibuprofen, indometasin, naproksen gibi ajanlardır. Bu
   ajanları kullanılmanız önerildiğinde mutlaka doktorunuza
   danışmalısınız. Diğer bir ilaç grubu kalsiyum kanal blokerleridir. Bu
   ajanlar kalp ritm bozuklukları, kan basıncı yükseklikleri ve göğüs
   ağrısı tedavisinde kullanılırlar ancak kalp yetersizliğini
   kötüleştirebilirler. Bu grup ilaçlar amlodipin, diltiazem, nifedipin ve
   verapamil gibi ilaçlardır. Kullanmanız zorunlu ise bu grup ilaçlar
   mutlaka bir kardiyolog tarafından değerlendirilmeli ve kullanımına
   karar verilmelidir. Ritm problemlerinin düzeltilmesi için kullanılan
   ilaçlara antiaritmik ilaçlar adı verilmektedir. Bazı anti-aritmik
   ajanların kalp yetersizliği hastasında kullanılması önerilmez. Bu
   yüzden eğer ritm probleminiz varsa doktorunuz kalp yetersizliğinde
   kullanılabilen antiaritmik ilaçları reçeteleyecektir.
     * KALP YETERSİZLİĞİNİN SEYRİ

   Kalp yetersizliği zaman içinde kötüleşme eğilimi gösteren kronik bir
   durumdur. Olguların büyük bölümünde olduğu gibi ömür boyu devam eder.
   Ancak olguların çok az bir bölümünde gelip geçici bir tablo şeklinde
   klinik seyir izler. Kalp yetersizliğinin gelişimi ve ilerlemesi nedene
   bağlı olarak kişiden kişiye değişiklik gösterir. Kronik kalp
   yetersizliğinde aylar ve yıllar içinde kalp performansında azalma
   giderek ilerler ve kalp boşluklarında genişleme (kalp büyümesi) giderek
   artar.  Söz konusu süreç içinde zaman zaman klinik tabloda kötüleşme ve
   hastaneye yatarak tedavi ihtiyacı ortaya çıkar. Kalp yetersizliği
   tedavisinde doktor tarafından reçetelenen ve ömür boyu kullanılması
   gereken ilaçlar, kalp yetersizliğinin zaman içinde ilerlemesini, klinik
   tablonun kötüleşmesini, kalp boşluklarının genişlemesini ve kalp
   performansının azalmasını engeller veya yavaşlatır, kalp yetersizliğine
   bağlı gelişen ölümlerin önüne geçer.
     * BERABER BULUNAN DİĞER HASTALIKLARI KONTROL ALTINDA TUTMAK

   Kalp yetersizliği kronik hastalık olarak dikkat çeker ve ömür boyu
   tedavi gerektirir. Kalp yetersizliğine ilave birçok kronik hastalık
   aynı hastada beraber olabilir (örneğin hipertansiyon, kalp ritm
   bozuklukları, akciğer hastalıkları, böbrek fonksiyon bozuklukları,
   şeker hastalığı, guvatr, kansızlık, romatizmal hastalıklar gibi). Bu
   durumlar, kalp yetersizliğini tedavi etmek için verilen önerilere ek
   olarak farklı ilaç alımı ve yaşam biçimini değiştirme zorunluluğunu
   beraberinde getirebilir. Diğer hastalıkların olabildiğince kontrol
   altında tutulması kalp yetersizliğinin kontrolde kalmasını sağlamak
   açısından önemlidir. Birkaç hastalığı birden tedavi etmek güç olabilir.
   Bu nedenle gerektiğinde her bir kronik hastalığın takip ve kontrolü
   için ayrı bir uzman hekimin takibinde olmak gerekebilir.
     * OPERASYON VE GİRİŞİMLER

   Kalp yetersizliği nedeni olan veya kalp yetersizliği kliniğini
   kötüleştiren ve operasyon ile düzeltildiğinde kalp yetersizliğini
   düzeltecek veya belirgin fayda sağlayacak durumlar söz konusu olduğunda
   operasyon önerilebilir ve uygulanabilir. Yapılacak operasyon kalp
   yetersizliğini tamamen düzeltmese de, ameliyatın getireceği yarar
   sadece cerrahiye bağlı oluşabilecek muhtemel risklerden fazla ise yarar
   sağlayacaktır. Kalp yetersizliğini düzeltmeye veya azaltmaya yönelik en
   sık yapılan operasyon ve girişimsel işlemler koroner arter bypass
   operasyonu, kapakçık onarım ve değiştirme ameliyatı, kalp
   transplantasyonu (kalp nakli), kalp damarlarındaki tıkanıklık ve
   darlıklara balon uygulanması, stent uygulanması, seçilmiş hastalarda
   kalp performansını arttırmaya yönelik kalıcı kalp pili konulmasıdır.
   Mevcut tıbbi olanak ve gelişmeler sayesinde bu operasyon ve girişimsel
   işlemler geniş ölçüde yapılabilmektedir.
     * KALP TRANSPLANTASYONU (KALP NAKLİ)

   Ciddi kalp yetersizliğinde, tüm tedavi seçenekleri artık etkisiz
   kalıyor ve kalp organların beslenmesini sürdüremeyecek derecede pompa
   performansını yitirdiyse kalp transplantasyonu operasyonu gündeme
   gelir. Kalp transplantasyonu, kalp yetersizliği tedavisinde en son
   seçenektir. Bunun için hem kalp yetersizliği bulunan kişinin bu
   ameliyata uygun bir aday olması hem de verici kalbinin de nakledilecek
   kişi için uygun şartları taşıması gerekmektedir. Kısıtlı verici
   sayısından dolayı uygun kalp bulunması için aylar veya yıllarca
   beklemek zorunda kalınabilir. Kalp transplantasyonu geleneksel
   tedavilerle kıyaslandığında hayatı uzatabilir ve yaşam kalitesini
   arttırabilir.
     * KALICI KALP PİLİ VE ŞOKLAMA CİHAZLARI

   Kalıcı kalp pili başlıca 2 amaçla kullanılır. Kalp ritminin
   yavaşlaması, kalp atımı için gerekli elektriksel aktiviteyi zaman zaman
   kısa süreli çıkaramaması veya baş dönmesi, göz kararması, bayılmaya
   neden olan kalp içi elektriksel blokların bulunması, kalıcı kalp pili
   uygulama amaçlarından birini oluşturur.   Orta veya ileri derecede kalp
   yetersizliği bulunan olgularda, kalp duvarları ve kalp boşlukları
   eşzamanlı kasılamıyor ise eş zamanlı kasılmayı sağlayan kalıcı kalp
   pili uygulaması ise diğer kullanım şeklini oluşturmaktadır (
   biventriküler kalp pili). Biventriküler kalıcı kalp pili uygulaması her
   kalp yetersizliği bulunan hastada fayda sağlamaz. Ancak sadece yarar
   sağlayacağı hastalara kullanılabilir. Hangi hastanın bu tip kalp
   pillerinden yarar göreceğini hekimler belirleyebilir. Kalıcı kalp pili
   uygulamalarına ilave olarak, hayatı tehdit eden veya ölüme neden
   olabilecek ciddi ritm bozukluğu atakları görülen olgularda, kalıcı kalp
   pili özelliklerini de taşıyan fakat aynı zamanda elektriksel şoklama
   yaparak ritm bozukluklarını düzeltme yeteneğine sahip şoklama cihazları
   ihtiyaç duyulan olgulara uygulanmaktadır. Sözkonusu kalp pili ve
   şoklama cihazları sol ya da sağ omuz altı bölgeye, bölgesel uyuşturma
   anestezisi uygulamasıyla yerleştirilir. Birkaç günlük hastanede yatış
   döneminden sonra hasta taburcu edilebilir. 6 aylık cihaz kontrolleriyle
   hastalar takipte kalır. Bu cihazların konulması, diyet ve ilaç
   tedavisinin kaldırılabileceği anlamını taşımaz. Mutlaka önerilen diyet
   ve ilaç tedavisine devam edilmelidir. İlave ilaç ve doz
   değişikliklerine de hazırlıklı olunmalıdır.

   EK BİLGİLER

   Kan Basıncı ve Nabız Ölçümü
   Kan basıncı ve nabız takibi hastalığın seyri ve ilaçların etkilerinin
   kontrolü için önemlidir. Bunun için aynen vücut ağırlığının takibinde
   olduğu gibi bir çizelge oluşturularak günlük ve mümkünse günde birkaç
   kez yapılacak ölçümlerin kaydedilmesi önerilir. Günümüzde kullanılan
   otomatik tansiyon ölçüm cihazlarının pek çoğu hem kan basıncı hem de
   nabız sayısını verebilmektedir. Eğer nabız sayısını vermeyen bir
   tansiyon ölçüm cihazı varsa bunu hastanın kendisi sağ elin 2-3
   parmağını sol elin bilek kısmındaki atardamar üzerine yerleştirerek ve
   1 dakika boyunca parmağa gelen vuruları sayarak yapması ya da 30 saniye
   sayım yapıp bunu 2 ile çarparak yapması mümkündür. Hem kan basıncı
   ölçümü hem de nabız sayısı ölçümü için 5-10 dakika dinlendikten sonra
   oturur pozisyonda sakin bir durumda yapılması gerçek değerleri yansıtma
   açısından önemlidir. Normalde kan basıncının büyük tansiyon için
   140’ın, küçük tansiyon için 90’ın altında olması, nabız sayısınında
   dakikada 60-100 atım (ideali dakikada 60-80) arasında olması
   beklenmelidir. Çok daha fazla ya da çok daha az değerler bir sorun
   olabileceğine işaret eder.

   Sağlığınızla İlgilenebilecek Kişiler
   Sağlığınızla yakından ilgilenebilecek kişiler öncelikle kendiniz ve
   aynı evde yaşadığınız kişilerdir. Kalp yetersizliğine ilişkin yakınma
   ve belirtilerin takip edilmesi, diyet, egzersiz, vücut ağırlığı takibi,
   kan basıncı ve nabız takibi, ilaçların düzenli ve zamanında kullanımı,
   düzenli hastane ziyaretleri ile en fazla hastaya yardımcı olabilecek
   kişi hastanın kendisidir. Hastanın birlikte yaşadığı kişilerin hastayı
   önerilen yaşama biçimine uyması konusunda motive etmesi, hastaya destek
   olması, zaman zaman ilaçlarını düzenli alıp almadığını kontrol etmesi,
   hastanın fark etmediği kalp yetersizliğine ilişkin belirti ve bulguları
   takip etmesi, beklenmedik acil durumlarda yapılabilecekleri öğrenip
   gerektiğinde uygulaması önemlidir.
   Bunun dışında, sağlığınızla ilgili sorun yaşadığınızda genelde müracaat
   etmeniz gereken hekim pratisyen hekimdir (aile hekimi). Aile hekimi
   sizin tüm sağlık sorunlarınızla ilgilenebilecek ve soru, tavsiye almak
   için başvurulacak ilk hekimdir. Pratisyen hekim sağlık durumunuza göre
   gerekirse sizi üst merkezlere sevk edecektir.
   Kalp yetersizliği hastasının uzman doktoru kardiyologdur. Kalp
   yetersizliğinin tanısı, tedavisi ve takibini kardiyoloji uzmanı
   yönlendirmelidir. Kalp yetersizliği konusunda bilgi ve deneyim sahibi
   hemşireler, bu hastaların bakımında, tedavi düzeninin sağlanmasında,
   eğitim ve danışmanlık hizmetinin verilmesinde iletişim kurulabilecek
   kişilerdir. Diyetisyenler, kalp yetersizliğinin tedavisi açısından
   diyetin nasıl düzenlenebileceği, su ve tuz kısıtlaması, tüketilmesi
   önerilen katı ve sıvı gıdaları, miktarlarını ve tüketim şekillerini,
   günlük alınacak gıdalarda bulunması gereken protein, karbonhidrat, yağ
   oranları, öğünlerde alınması gerekli miktarları, sağlıklı vücut
   ağırlığınızı sürdürebilmeniz açısından yapılacakları, size uygun
   diyetin ayarını saptayabilirler. İleri yaştaki olgularda, yaşlanmayla
   ortaya çıkan sorunlar söz konusu ise geriatrist’e yönlendirilmesi,
   yaşlanmayla ilgili sorunların çözümlenmesi açısından uygun olacaktır.
   Fizik tedavi ve iş yeri hekimleri, hastane yatışı veya ameliyat sonrası
   uzun süre hareket kısıtlılığı dönemi geçirmiş olguların daha çabuk
   toparlaması, günlük rutin aktiviteleri kısa süre içinde yapabilecek
   duruma gelmeleri ve önceki performanslarına dönebilmeleri için gerekli
   fizik egzersiz programlarını hazırlayabilirler. Psikolog, kalp
   yetersizliği sonucu oluşan emosyonel stres, anksiyete, depresyon ve
   diğer psikolojik problemlerle baş etmek için hasta ve hasta yakınlarına
   yardım edebilir

   ÇOĞU HASTADA KALP YETERSİZLİĞİ YAKINMALARI KONTROL ALTINA ALINABİLİR.
   SİZE DÜŞEN;
     * Doktorunuzun reçetelediği tüm ilaçları düzgün ve zamanında kullanın
     * Tuz tüketiminizi azaltın
     * Sigara içmeyin
     * Fiziksel aktivitenizi sürdürün
     * Kilolu iseniz kilo verin
     * Alkol alımınızı kısıtlayın
     * Günlük kilo takibi yapın
     * Ödem açısından dikkatli olun

   KY Bülteni Kalp Yetersizliği Sertifikasyon Programı Hasta Bilgilendirme
   Broşürü Hasta Bilgilendirme Broşürü İngilizce Toplum İçin Bilgiler Kalp
   Yetersizliği Hasta Klavuzu Kalp Yetersizliği Yol Haritası KYÇG
   Tarafından Yürütülen Çok Merkezli Çalışmalar KYÇG Tarafından Yayınlanan
   Rehberler Dernek Ana Sayfa

Copyright 2025 TKD. Bu sitenin tüm hakları Türk Kardiyoloji Derneğine aittir.

   LookUs & Online Makale
